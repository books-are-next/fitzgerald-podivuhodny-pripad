<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="XI">
    <meta name="apple-mobile-web-app-capable" content="yes">
    <title>XI</title>
    <link rel="stylesheet" href="./style/style.min.css" media="screen" integrity="sha256-0HU4DyeVQ9j1CgbQEvEhFsHtFoxn1ab6NeCS4IOAoDA=">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <meta name="order" content="13">
    <link rel="prev" href="./podivuhodny_pripad_benjamina_buttona_014.html">
    <link rel="self" href="podivuhodny_pripad_benjamina_buttona_015.html">
    <meta name="identifier" content="fitzgerald-podivuhodny-pripad-benjamina-buttona-279e620">
    <meta name="role" content="chapter">
  </head>
  <body data-nb-words="827" data-nb-chars="4867" class="nb-role-chapter nb-custom-style">
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./podivuhodny_pripad_benjamina_buttona_014.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" id="chunk1" data-nb-words="1" data-nb-chars="2"><span class="idea" data-nb-ref-number="1" id="idea1" data-nb-words="1" data-nb-chars="2">XI</span></h1>
        <p class="chunk" data-nb-ref-number="2" id="chunk2" data-nb-words="43" data-nb-chars="269"><span class="idea" data-nb-ref-number="2" id="idea2" data-nb-words="43" data-nb-chars="269">V&nbsp;roce 1920 se&nbsp;Roscoeovi Buttonovi narodilo první dítě – chlapec. Během oslav však nikdo nepovažoval za&nbsp;„vhodné“ poukázat na&nbsp;to, že&nbsp;ten asi desetiletý ušmudlaný klučík, který si&nbsp;po&nbsp;domě hraje s&nbsp;cínovými vojáčky a&nbsp;s&nbsp;miniaturním cirkusem, je&nbsp;novorozencův vlastní dědeček.</span></p>
        <p class="chunk" data-nb-ref-number="3" id="chunk3" data-nb-words="111" data-nb-chars="686"><span class="idea" data-nb-ref-number="3" id="idea3" data-nb-words="111" data-nb-chars="686">Všichni toho hocha, přes jehož svěží, milou tvář občas přelétl náznak smutku, měli rádi, ale pro Roscoea Buttona byla jeho přítomnost zdrojem soužení. Nebyla „smysluplná“, jak by&nbsp;takovou věc označil slovník jeho generace. To, že&nbsp;jeho otec odmítal vypadat na&nbsp;šedesát, pokládal za&nbsp;charakterovou vadu, svým způsobem za&nbsp;podivínskou zvrhlost – „správný chlap“ (to byl Roscoeův oblíbený výraz) se&nbsp;takhle prostě nechová. Představa, že&nbsp;by&nbsp;měl něco takového brát na&nbsp;lehkou váhu a&nbsp;přijmout to&nbsp;prostě jako fakt, ho&nbsp;doháněla k&nbsp;šílenství. Roscoe uznával, že&nbsp;každý má&nbsp;právo na&nbsp;to, aby se&nbsp;snažil zůstat co&nbsp;nejdéle mladý, ale takhle absurdně to&nbsp;přehánět – to&nbsp;opravdu nebylo… smysluplné. A&nbsp;na&nbsp;tom trval.</span></p>
        <p class="chunk" data-nb-ref-number="4" id="chunk4" data-nb-words="102" data-nb-chars="596"><span class="idea" data-nb-ref-number="4" id="idea4" data-nb-words="102" data-nb-chars="596">Uplynulo pět let a&nbsp;jeho chlapeček vyspěl natolik, že&nbsp;si&nbsp;pod dohledem společné chůvy mohli s&nbsp;Benjaminem krásně hrát. Ve&nbsp;stejný den je&nbsp;oba začali vodit do&nbsp;školky a&nbsp;Benjamin zjistil, že&nbsp;hrát si&nbsp;s&nbsp;barevnými papíry, vymýšlet pestré vzory a&nbsp;vyrábět co&nbsp;nejdelší papírové řetězy je&nbsp;ta&nbsp;nejlepší zábava na&nbsp;světě. Jednou nadmíru zlobil a&nbsp;musel pak stát na&nbsp;hanbě v&nbsp;koutě a&nbsp;to&nbsp;moc plakal. Ale jinak trávil v&nbsp;přívětivém prostředí školky báječné chvíle. Velkými okny svítilo dovnitř sluníčko a&nbsp;moc se&nbsp;mu&nbsp;líbilo, když si&nbsp;slečna Bailleyová našla chvilku, položila mu&nbsp;ruku na&nbsp;hlavičku a&nbsp;něžně mu&nbsp;počechrala vlásky.</span></p>
        <p class="chunk" data-nb-ref-number="5" id="chunk5" data-nb-words="47" data-nb-chars="280"><span class="idea" data-nb-ref-number="5" id="idea5" data-nb-words="47" data-nb-chars="280">Roscoeův synek postoupil za&nbsp;rok do&nbsp;první třídy, ale Benjamin ve&nbsp;školce zůstal. Byl tam šťastný. Ovšem když si&nbsp;někdy ostatní caparti začali povídat o&nbsp;tom, co&nbsp;budou dělat, až&nbsp;vyrostou, jeho dětskou tvářičkou přelétl smutný stín, jako by&nbsp;si&nbsp;uvědomoval, že&nbsp;na&nbsp;takové úvahy nemá právo.</span></p>
        <p class="chunk" data-nb-ref-number="6" id="chunk6" data-nb-words="66" data-nb-chars="355"><span class="idea" data-nb-ref-number="6" id="idea6" data-nb-words="66" data-nb-chars="355">Dny, které tam teď trávil, byly pořád stejné – jeden jako druhý. Zůstal ve&nbsp;školce i&nbsp;třetí rok, ale to&nbsp;už&nbsp;byl tak malý, že&nbsp;nechápal, k&nbsp;čemu ty&nbsp;proužky barevného papíru vlastně jsou. Plakal, protože ostatní chlapečci byli větší než on, a&nbsp;tak se&nbsp;jich bál. Když na&nbsp;něj učitelka mluvila, snažil se&nbsp;pochopit, co&nbsp;po&nbsp;něm vlastně chce, ale vůbec se&nbsp;mu&nbsp;to&nbsp;nedařilo.</span></p>
        <p class="chunk" data-nb-ref-number="7" id="chunk7" data-nb-words="104" data-nb-chars="591"><span class="idea" data-nb-ref-number="7" id="idea7" data-nb-words="104" data-nb-chars="591">A&nbsp;tak ho&nbsp;ze&nbsp;školky vzali domů. Nana, jeho chůva, vždycky v&nbsp;naškrobených bavlněných šatech, se&nbsp;teď stala středem jeho malého světa. Když bylo hezky, chodili na&nbsp;procházku do&nbsp;parku. V&nbsp;malé zoologické zahradě mu&nbsp;Nana třeba ukázala na&nbsp;jakousi obrovitou šedivou příšeru a&nbsp;řekla: „Slon!“ A&nbsp;on&nbsp;to&nbsp;po&nbsp;ní&nbsp;opakoval. A&nbsp;když ho&nbsp;pak na&nbsp;noc vkládala do&nbsp;postýlky, pořád opakoval: „Slon. Slon. Slon.“ Nana ho&nbsp;občas nechala po&nbsp;postýlce poskakovat a&nbsp;jemu se&nbsp;moc líbilo, že&nbsp;když dopadl v&nbsp;pravý čas do&nbsp;sedu, vyhodilo ho&nbsp;to&nbsp;zpátky do&nbsp;stoje, a&nbsp;když při tom rytmicky hekal, zněly ty&nbsp;přerývané zvuku velice příjemně.</span></p>
        <p class="chunk" data-nb-ref-number="8" id="chunk8" data-nb-words="86" data-nb-chars="511"><span class="idea" data-nb-ref-number="8" id="idea8" data-nb-words="86" data-nb-chars="511">Přímo náruživě vytahoval ze&nbsp;stojanu u&nbsp;dveří velkou hůl a&nbsp;potom s&nbsp;ní&nbsp;chodil po&nbsp;domě, třískal s&nbsp;ní&nbsp;do&nbsp;křesel a&nbsp;do&nbsp;stolů a&nbsp;přitom bojovně vykřikoval: „Bác, bác, bác!“ Když přišla nějaká návštěva, starší dámy na&nbsp;něj podivně kvokaly, čemuž se&nbsp;zájmem naslouchal, a&nbsp;mladší měly tendenci ho&nbsp;pusinkovat, čemuž se&nbsp;víceméně znuděně podvoloval. A&nbsp;když jeho dlouhý den kolem páté odpoledne končil, odvedla si&nbsp;ho&nbsp;Nana nahoru nakrmit a&nbsp;on&nbsp;pak lžičku po&nbsp;lžičce poslušně polykal ovesnou kaši a&nbsp;jinou snadno poživatelnou potravu.</span></p>
        <p class="chunk" data-nb-ref-number="9" id="chunk9" data-nb-words="86" data-nb-chars="514"><span class="idea" data-nb-ref-number="9" id="idea9" data-nb-words="86" data-nb-chars="514">Dětský spánek mu&nbsp;nenarušovaly žádné rušivé vzpomínky – žádné útržky zážitků z&nbsp;jeho slavného sportovního údobí na&nbsp;univerzitě nebo ze&nbsp;třpytivých let, kdy lámal srdce jednomu děvčeti za&nbsp;druhým. Vnímal pouze bílou bezpečnou ohrádku své postýlky, Nanu, pána, který se&nbsp;na&nbsp;něj občas přišel podívat, a&nbsp;velkou oranžovou kouli za&nbsp;oknem, na&nbsp;kterou Nana, když ho&nbsp;ještě před soumrakem vkládala, vždycky ukázala a&nbsp;řekla: „Sluníčko!“ A&nbsp;když ta&nbsp;koule zmizela, začaly se&nbsp;mu&nbsp;klížit oči, ale pak už&nbsp;nic – žádné sny, jež by&nbsp;ho&nbsp;děsily.</span></p>
        <p class="chunk" data-nb-ref-number="10" id="chunk10" data-nb-words="71" data-nb-chars="441"><span class="idea" data-nb-ref-number="10" id="idea10" data-nb-words="71" data-nb-chars="441">Minulost – divoká zteč sanjuanského návrší v&nbsp;čele jeho mužů, první roky jeho manželství, kdy pro mladou Hildegardu, kterou tak horoucně miloval, pracoval v&nbsp;rušném městě dlouho do&nbsp;letní noci, nesčetné dny z&nbsp;doby ještě předcházející, kdy večer s&nbsp;dědečkem vysedávali a&nbsp;pokuřovali ve&nbsp;ztemnělém domě rodiny Buttonových na&nbsp;Monroe Street: to&nbsp;všechno mu&nbsp;zmizelo z&nbsp;paměti jako prchavý sen, jako kdyby ho&nbsp;to&nbsp;nikdy nepotkalo. Nic z&nbsp;toho si&nbsp;nepamatoval.</span></p>
        <p class="chunk" data-nb-ref-number="11" id="chunk11" data-nb-words="77" data-nb-chars="444"><span class="idea" data-nb-ref-number="11" id="idea11" data-nb-words="77" data-nb-chars="444">Nepamatoval si&nbsp;přesně už&nbsp;ani to, jestli mlíčko, které polykal při posledním krmení, bylo teplé nebo studené, už&nbsp;nevěděl, co&nbsp;se&nbsp;s&nbsp;ním předtím přes den dělo. Uvědomoval si&nbsp;pouze svou postýlku a&nbsp;důvěrně známou přítomnost Naninu. A&nbsp;potom si&nbsp;už&nbsp;nepamatoval vůbec nic. Když dostal hlad, začal plakat – a&nbsp;nic víc. Celé dny a&nbsp;noci jenom dýchal, zvuky, šepoty a&nbsp;šumy, které mu&nbsp;plynuly nad hlavou, téměř neslyšel, nevnímal vůně ani pachy, světlo ani tmu.</span></p>
        <p class="chunk" data-nb-ref-number="12" id="chunk12" data-nb-words="33" data-nb-chars="178"><span class="idea" data-nb-ref-number="12" id="idea12" data-nb-words="33" data-nb-chars="178">A&nbsp;pak už&nbsp;byla jenom tma, protože jeho bílá postýlka i&nbsp;nejasné tváře, které se&nbsp;nad ní&nbsp;skláněly, dokonce i&nbsp;to&nbsp;teplé, sladké aroma mléka – to&nbsp;všechno z&nbsp;jeho vědomí nadobro vyvanulo.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-x5EUMx3hhXwlnmb8jNuT80IFyXbfgPpvQLiBBlogboo="></script>
  </body>
</html>