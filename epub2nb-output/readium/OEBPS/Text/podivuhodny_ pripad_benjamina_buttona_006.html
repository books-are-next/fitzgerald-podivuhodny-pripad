<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Podivuhodný případ Benjamina Buttona</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection3">
<h2 class="mlpuroven2kapitola">II</h2>

<p class="mlptextbez1radku"><span class="calibre12">„Dobré jitro,“
pozdravil pan Button nervózně prodavače v obchodě firmy Chesapeakská konfekce.
„Rád bych tu synkovi koupil něco na sebe.“</span></p>

<p class="mlptext">„Jistě, pane. Jak je starý, synáček?“</p>

<p class="mlptext">„Asi šest hodin,“ odpověděl pan Button po pravdě a bez
rozmýšlení.</p>

<p class="mlptext">„Oblečení pro kojence je v zadní sekci, prosím.“</p>

<p class="mlptext">„Ale… já asi nic takového nepotřebuju. On je – mimořádně
vzrostlé děcko. Výjimečně… ehm, velké.“</p>

<p class="mlptext">„Určitě vám tam nabídnou jakoukoli velikost.“</p>

<p class="mlptext"><span class="calibre12">„A kde je oddělení pro
větší chlapce?“ chtěl vědět pan Button. Rozpačitě přešlápl. Měl pocit, že
prodavač se musel jeho ostudného tajemství jaksi dovtípit.</span></p>

<p class="mlptext">„Jste v něm.“</p>

<p class="mlptext"><span class="calibre12">„Tak tedy –“ Zaváhal.
Představa, že by měl oblečení pro svého potomka hledat v pánském oddělení, se mu
notně zajídala. Kdyby se mu spíš podařilo najít nějaký opravdu velký chlapecký
oblek, mohl by synovi ustřihnout ty nemožně dlouhé vousy, bílé vlasy obarvit
nahnědo a zakrýt tak to nejhorší… a zachovat si aspoň kapku sebeúcty. Nemluvě o
svém postavení v baltimorské společnosti…</span></p>

<p class="mlptext">Ale ani po horečné prohlídce chlapeckého oddělení neobjevil
žádný obleček, který by se na novorozeného Buttona hodil. Rozzlobil se proto na
ten krám, samozřejmě – v takových případech může totiž vždycky za všechno jenom
obchod.</p>

<p class="mlptext">„Kolik jste říkal, že tomu vašemu chlapečkovi je?“ zeptal se
úslužně prodavač.</p>

<p class="mlptext">„No… šestnáct.“</p>

<p class="mlptext">„Tak to promiňte! Já jsem se přeslechl – zdálo se mi, že
říkáte šest hodin. Oblečení pro mládež najdete vedle, hned v další uličce.“</p>

<p class="mlptext"><span class="calibre12">Pan Button se celý
nešťastný otočil. Náhle se zarazil, tvář se mu rozjasnila a ukázal na jednu
oblečenou figurínu ve výloze. „To je ono!“ zvolal. „Tyhle šaty kupuju. Ty na
tom panákovi.“</span></p>

<p class="mlptext">Prodavač na něj vyvalil oči. „Ale vážený pane –“ zaprotestoval,
„to není oblečení pro děti! To je – to jsou šaty na maškarní bál! A padly by
spíš vám!“</p>

<p class="mlptext"><span class="calibre12">„Jen mi je laskavě
zabalte!“ trval pan Button na svém. „Přesně takové potřebuju.“</span></p>

<p class="mlptext">Prodavač mu tedy celý popletený vyhověl.</p>

<p class="mlptext"><span class="calibre12">Pan Button se vrátil do
nemocnice a balík s šaty na synka div nehodil. „Tady máš něco na sebe,“ křikl
na něj vztekle.</span></p>

<p class="mlptext"><span class="calibre12">Když stařík balík rozvázal,
chvíli si udiveně prohlížel, co našel uvnitř.</span></p>

<p class="mlptext">„Připadá mi to nějak divný,“ poznamenal kriticky. „Abych v tom
nevypadal jako opičák…“</p>

<p class="mlptext">„Opičáka jsi udělal ty ze mě,“ okřikl ho rázně pan Button.
„Možná budeš vypadat směšně, ale to tě nemusí zajímat. Oblékni si to, nebo –
nebo… ti nasekám!“ Po posledním slově rozpačitě polkl, ale připadalo mu, že v této
situaci nemůže otec dítěti říct nic jiného.</p>

<p class="mlptext">„Tak jo, tati,“ zapitvořil se stařík jako poslušný syneček.
„Ty jsi na světě dýl než já, takže víš nejlíp, co je správný. Jak myslíš.“</p>

<p class="mlptext">Při slově „tati“ sebou pan Button vyplašeně trhl.</p>

<p class="mlptext">„A hoď sebou.“</p>

<p class="mlptext">„Dělám, co můžu, tati.“</p>

<p class="mlptext">Když se jeho syn dooblékl, pan Button si ho dosti sklíčeně
prohlédl. Puntíkované ponožky, růžové kalhoty, přepásaná blůza se širokým bílým
límcem, přes který tomu zjevení splýval téměř až do pasu dlouhý, špinavě bílý
plnovous. Prostě k popukání.</p>

<p class="mlptext">„Počkej!“</p>

<p class="mlptext">Pan Button sáhl po velkých nemocničních nůžkách, které se tam
povalovaly, a trojím šmiknutím větší část vousu staříkovi amputoval. Avšak i po
tomto vylepšení nebyl celkový dojem o mnoho příznivější. Řídký pahýl vousů, uslzené
oči, silně opotřebované zuby – to všechno se vůbec nehodilo k šaškovské rozvernosti
onoho kostýmu. Pan Button byl však zatvrzelý. Natáhl ruku k synovi a vyzval ho:
„Tak, a pojď už!“</p>

<p class="mlptext">Syn jeho ruku důvěřivě přijal. „Jak mi budeš říkat, tatínku?“
zeptal se rozechvěle, když vycházeli ze dveří. „Jenom ‚chlapče‘ – prozatím? Než
vymyslíš něco lepšího?“</p>

<p class="mlptext">Pan Button něco nesrozumitelného zamručel. „Ještě nevím,“ odpověděl
po chvíli chraptivě. „Nejspíš by ses měl jmenovat Metuzalém.“</p>

</div>
</body>
</html>