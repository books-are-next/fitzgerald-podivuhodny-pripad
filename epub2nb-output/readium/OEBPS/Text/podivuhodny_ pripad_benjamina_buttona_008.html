<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Podivuhodný případ Benjamina Buttona</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection3">
<h2 class="mlpuroven2kapitola">IV</h2>

<p class="mlptextbez1radku"><span class="calibre12">O životě Benjamina
Buttona mezi jeho dvanáctým a jednadvacátým rokem se tu nemíním příliš šířit.
Postačí poznamenat, že to byla léta jeho naprosto normálního odspívání. Když mu
bylo osmnáct, pohyboval se vzpřímeně a pevným krokem jako padesátiletý muž, měl
podstatně víc vlasů, tmavě šedých, a jeho hlas ztratil stařeckou rozechvělost a
zněl jako zdravě sytý baryton. A tak ho otec poslal do Connecticutu, aby tam absolvoval
přijímací zkoušky na Yale. Benjamin je hladce složil a nastoupil do prvního ročníku.</span></p>

<p class="mlptext">Třetího dne po imatrikulaci obdržel výzvu od pana Harta,
tajemníka oné vysoké školy, aby se k němu dostavil k projednání podrobností studijního
programu. Benjamin se na sebe podíval do zrcadla a došel k závěru, že si potřebuje
znovu dobarvit vlasy nahnědo. Avšak když spěšně otevřel zásuvku psacího stolu,
zjistil, že tam žádná lahvička s barvivem není. Vzápětí si vzpomněl – den
předtím ho přece vypotřeboval a lahvičku vyhodil.</p>

<p class="mlptext">Ocitl se v prekérní situaci. Za pět minut se má hlásit u tajemníka.
Nedá se nic dělat – musí se k němu vydat i bez obarvených vlasů.</p>

<p class="mlptext"><span class="calibre12">„Dobré jitro,“ uvítal ho muž
zdvořile. „Přišel jste se asi zeptat na svého syna.“</span></p>

<p class="mlptext">„Totiž – mé jméno je Button, prosím –“ začal Benjamin, ale
tajemník ho přerušil.</p>

<p class="mlptext">„Těší mě, že vás poznávám, pane Buttone. Váš syn by tu měl být
každou chvíli.“</p>

<p class="mlptext">„Ale to jsem přece já!“ vyhrkl Benjamin. „Ten nový student.“</p>

<p class="mlptext">„Cože?“</p>

<p class="mlptext">„To já tu začínám studovat.“</p>

<p class="mlptext">„Nedělejte si legraci.“</p>

<p class="mlptext">„To bych si nedovolil.“</p>

<p class="mlptext"><span class="calibre12">Tajemník se zamračil a upřel
pohled na lejstro, které měl před sebou. „Tady stojí, že panu Benjaminu Buttonovi
je osmnáct let.“</span></p>

<p class="mlptext">„Přesně tolik mi je,“ potvrdil Benjamin s lehkým ruměncem.</p>

<p class="mlptext">Tajemník si ho znuděně přeměřil. „Pane Buttone, čekáte snad,
že uvěřím takové hlouposti?“</p>

<p class="mlptext">Benjamin se chabě usmál. „Ale mně je opravdu osmnáct, vážně…“</p>

<p class="mlptext"><span class="calibre12">Tajemník se zamračil a ukázal
ke dveřím. „Vypadněte,“ vyzval Benjamina. „A to nejen ze školy, ale rovnou i z města.
Jste nebezpečný šílenec.“</span></p>

<p class="mlptext">„Ale mně je opravdu osmnáct let.“</p>

<p class="mlptext"><span class="calibre12">Pan Hart otevřel dveře. „To
jsem ještě nezažil,“ zvolal. „Člověk vašeho věku, a pokouší se k nám dostat do
prvního ročníku! Vám že je osmnáct? Tak abyste věděl – dávám vám osmnáct minut,
abyste zmizel z města!“</span></p>

<p class="mlptext"><span class="calibre12">Benjamin Button vyšel
důstojně z kanceláře. Skupinka studentů z nižších ročníků, kteří čekali na
chodbě, ho sledovala zvědavýma očima. Když kousek poodešel, otočil se zpátky k rozezlenému
tajemníkovi, který stál dosud ve dveřích kanceláře, a pevným hlasem prohlásil:
„Věřte mi – mně je vážně osmnáct.“</span></p>

<p class="mlptext">Z hloučku studentů se ozval tlumený chechtot. Benjamin
vykročil pryč.</p>

<p class="mlptext"><span class="calibre12">Nebylo mu však souzeno uniknout
tak snadno. Když potom s melancholickými pocity kráčel směrem k nádraží, zjistil,
že ho sleduje nejdříve malá skupina, pak početný hlouček a nakonec hustý dav studentů.
Jako bleskem se totiž po městě rozneslo, že přijímacími zkouškami na Yale
prošel jakýsi šílenec a teď se pokouší vydávat za osmnáctiletého mladíka. Celý
kampus zachvátila učiněná horečka. Z učeben vybíhali prostovlasí studenti, mužstvo
amerického fotbalu přerušilo trénink a připojilo se k davu, manželky profesorů,
s čepci nakřivo a honzíky posunutými na stranu, běžely s pokřikem za průvodem.
Z tlačenice se ozývaly posměšné poznámky a zraňovaly Benjaminovu citlivou duši.</span></p>

<p class="mlptext">„Možná to je věčný Žid!“</p>

<p class="mlptext">„Ve svým věku by patřil spíš na základku!“</p>

<p class="mlptext">„To bude asi nějaký zázračný dítě!“</p>

<p class="mlptext">„Spletl si to tady se starobincem!“</p>

<p class="mlptext">„Jdi radši na Harvard, člověče!“</p>

<p class="mlptext">Benjamin zrychlil krok a po chvíli se dal rovnou do běhu. Však
on jim všem ještě ukáže! Dobrá – půjde tedy na Harvard. A oni budou ještě trpce
litovat, že se mu tady tak ošklivě vysmáli!</p>

<p class="mlptext">Když už pak seděl v bezpečí ve vlaku na Baltimore, vystrčil hlavu
z okénka a křikl na ty lotry: „Tohle vás bude jednou mrzet!“</p>

<p class="mlptext">„Ha-ha-ha!“ smáli se mu. „Ha-ha-ha!“ Větší chyby se ovšem
Yaleova univerzita ještě nedopustila…</p>

</div>
</body>
</html>