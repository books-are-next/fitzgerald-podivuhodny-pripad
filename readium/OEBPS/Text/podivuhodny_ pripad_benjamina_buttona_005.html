<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Podivuhodný případ Benjamina Buttona</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection3">

<h2 class="mlpuroven2kapitola">I</h2>

<p class="mlptextbez1radku">V roce 1860 se ještě slušelo přivést dítě na svět
doma. V současné době, podle názory nejvyšších bohů medicíny, má prý
novorozenec ze sebe vydat první výkřik v antiseptickém ovzduší nemocničního
zařízení, pokud možno co nejmódnějšího. Takže když se někdy v létě onoho roku
mladý pár manželů Buttonových rozhodl, že se jejich první dítě narodí ve
špitále, předstihl dobu o půl století. Nikdo už ovšem nezjistí, nakolik toto vymknutí
z časové posloupnosti nějak zásadně poznamenalo onen prazvláštní příběh, který
se vám nyní chystám vyprávět.</p>

<p class="mlptext">Sdělím vám, co všechno se přihodilo, a posuďte sami.</p>

<p class="mlptext">V letech před občanskou válkou se rodina Rogera Buttona těšila
v Baltimoru záviděníhodnému postavení po stránce společenské i finanční. Měla příbuzenské
vazby s řadou jiných význačných rodin, což ji – jak si je dobře vědom každý
Jižan – řadilo k oné značně početné vrstvě konfederační aristokracie. Toto byla
její první zkušenost s roztomilým starobylým zvykem, jímž je plození dětí – a tak
byl pan Button přirozeně rozrušen. Doufal, že se narodí chlapec, aby ho mohl
posléze poslat studovat na Yale, univerzitu v Connecticutu, na které sám kdysi
strávil čtyři roky, znám pod svým způsobem logickou přezdívkou „Manžetka“.</p>

<p class="mlptext">Onoho zářijového rána, v den zasvěcený té mimořádné události,
vstal celý nervózní v šest hodin, oblékl se, vpravil si dokonale uvázanou
kravatu a poté už spěchal ulicemi Baltimoru k nemocnici zjistit, zda se v předchozích
nočních hodinách nezrodil nový život.</p>

<p class="mlptext">Když byl přibližně sto kroků od Marylandské soukromé nemocnice
pro dámy a pány, zahlédl pana doktora Keena, jejich rodinného lékaře, jak právě
po vstupním schodišti vychází z budovy, mna si ruce oním příznačným omývacím způsobem,
k němuž všechny doktory zavazují nepsané etické zákony jejich povolání.</p>

<p class="mlptext"><span class="calibre12">Pan Roger Button, prezident
firmy Roger Button a spol., velkoobchod železářským zbožím, se mu rozběhl v ústrety
s podstatně menší důstojností, než by se očekávala od jižanského gentlemana oné
pitoreskní doby. „Pane doktore!“ volal. „Haló, doktore Keene!“</span></p>

<p class="mlptext">Když ho lékař zaslechl, otočil se a počkal, až k němu pan Button
dorazí. Na jeho nevlídné doktorské tváři se zračil podivný výraz.</p>

<p class="mlptext">„Tak jak?“ vyhrkl pan Button udýchaně. „Co to je? Jak je jí?
Je –“</p>

<p class="mlptext">„Uklidněte se!“ vyzval ho doktor Keene úsečně. Vypadal poněkud
popuzeně.</p>

<p class="mlptext">„Už se to narodilo?“ naléhal pan Button.</p>

<p class="mlptext">Doktor Keene se zamračil. „Vlastně ano. Ano… svým způsobem.“ Znovu
upřel na pana Buttona ten zvláštní pohled.</p>

<p class="mlptext">„Je moje žena v pořádku?“</p>

<p class="mlptext">„Ano.“</p>

<p class="mlptext">„A je to chlapec, nebo děvče?“</p>

<p class="mlptext"><span class="calibre12">„Poslyšte!“ vykřikl doktor
Keene, tentokrát opravdu rozzlobeně. „Jděte se radši podívat sám. </span>Je to hotový
skandál!“ Poslední slovo zaznělo jako výstřel z pistole. Pak se odvrátil a zamumlal:
„Myslíte, že mé profesionální kariéře něco takového prospěje? Ještě jednou něco
podobného, a jsem vyřízený. To by odrovnalo každého.“</p>

<p class="mlptext">„Co se tedy stalo?“ naléhal pan Button vyděšeně. „Jsou to snad
trojčata?“</p>

<p class="mlptext">„Kdyby trojčata!“ odsekl lékař. „Ale co bych vám povídal –
jděte se podívat sám. A sežeňte si jiného doktora. Pomáhal jsem vám na svět a léčil
vaši rodinu dobrých čtyřicet let, ale teď jsem s vámi skončil. Už vás nechci
ani vidět, nikoho z vaší rodiny. Sbohem!“</p>

<p class="mlptext">A pak se k němu prudce otočil zády, beze slova nastoupil do kočáru,
který na něj čekal u chodníku, a v tu ránu byl pryč.</p>

<p class="mlptext">Pan Button zůstal stát jako opařený. Třásl se po celém těle. Muselo
se přihodit něco strašného. Najednou se mu do Marylandské soukromé nemocnice
pro dámy a pány vůbec nechtělo; jen s největším úsilím se po chvíli donutil vystoupat
po schodech a vstoupit předními dveřmi dovnitř.</p>

<p class="mlptext">V mlžném světle vstupní haly tam seděla za stolem recepční
sestra. Pan Button potlačil rozpaky a přistoupil k ní.</p>

<p class="mlptext">„Dobré ráno,“ pozdravila ho s milým úsměvem.</p>

<p class="mlptext">„Dobrý den. Já – já jsem Roger Button.“</p>

<p class="mlptext"><span class="calibre12">Dívce se ve tváři rázem
rozlil výraz čiré hrůzy. Prudce se zvedla a bylo vidět, že by z haly nejraději utekla
– ovládala se jen s nejvyšším vypětím vůle.</span></p>

<p class="mlptext">„Chtěl bych vidět svoje dítě,“ oznámil jí pan Button.</p>

<p class="mlptext">Sestra poplašeně vyjekla. „J-j-jistě!“ vyrazila ze sebe
hystericky. „Nahoře, prosím. V prvním… poschodí!“</p>

<p class="mlptext"><span class="calibre12">Ukázala tím směrem a pan Button,
zalitý chladným potem, se vrávoravě otočil a vykročil po schodišti vzhůru. Nahoře
oslovil jinou sestru, která právě kráčela po chodbě proti němu s umyvadlem v rukou.
„Moje jméno je Button,“ vypravil ze sebe. „Chtěl bych vidět svoje…“</span></p>

<p class="mlptext">Cink! Cink! Plechová mísa břinkla o zem, odkutálela se ke
schodišti a začala po něm řinčivě poskakovat dolů, jako by i ona propadla všeobecnému
zděšení, které kolem sebe onen džentlmen šířil.</p>

<p class="mlptext">„Chci vidět svoje dítě!“ Pan Button teď už přímo ječel.
Hrozilo, že se v příští chvíli zhroutí.</p>

<p class="mlptext">Cink! Umyvadlo naposledy zařinčelo až v přízemí. Sestra se
mezitím ovládla a probodla pana Buttona nenávistně opovržlivým pohledem.</p>

<p class="mlptext">„Jistě, pane Buttone,“ procedila skrze zuby. „Samozřejmě. Ale
nedovedete si představit, jak to tady s námi se všemi ráno zamávalo! Taková
nehoráznost! Tenhle špitál teď přijde o veškeré renomé!“</p>

<p class="mlptext">„Rychle!“ okřikl ji chraptivě pan Button. „Už to neprotahujte!“</p>

<p class="mlptext">„No prosím, pane Buttone. Takže tudy.“</p>

<p class="mlptext"><span class="calibre12">Klopýtal za ní. Na konci dlouhé
chodby došli ke dveřím, zpoza kterých se linula kakofonie nářků. Mnohem později
se tomu sálu začalo říkat „vřeštírna“. Vešli dovnitř.</span></p>

<p class="mlptext">„Takže…“ vydechl pan Button, „které to děcko je moje?“</p>

<p class="mlptext">„Tohle!“ ukázala mu sestra.</p>

<p class="mlptext">Pan Button se podíval směrem, kam zamířila prstem… a co že to
spatřil? Napůl nacpaný v jedné z postýlek a zabalený do velikánské přikrývky,
seděl tam jakýsi stařík. Vypadal zhruba na sedmdesát, řídké vlasy měl téměř
bílé, z brady mu splýval dlouhý kouřově šedivý vous a absurdně se komíhal ve
vánku, který do místnosti dorážel otevřeným oknem. Stvoření upíralo na pana Buttona
pohaslý pohled, v němž se skrýval zmatek a pochybnosti.</p>

<p class="mlptext">„Já jsem se asi zbláznil!“ zahřměl pan Button a jeho děs se
přetavil v běs. „Co to má být? Nějaký sprostý špitální žert?“</p>

<p class="mlptext"><span class="calibre12">„Nám to tedy jako žert moc
nepřipadá,“ odsekla sestra. „Já sice nevím, jestli jste se náhodou vážně
nezbláznil – ale tohle je zcela nepochybně vaše dítě.“</span></p>

<p class="mlptext">Na páně Buttonově čele vyrazil další studený pot. Zavřel na
chvíli oči, ale když je opět otevřel a podíval se k postýlce, nebylo pochyb:
třeštil je na sedmdesátiletého starocha – přesněji tedy na sedmdesátileté
děťátko, které tam sedělo s nohama přehozenýma přes bočnice.</p>

<p class="mlptext">Stařík chvíli mlčky těkal očima z jednoho návštěvníka na druhého
a pak se zčistajasna stařecky nakřáplým hlasem zeptal: „Ty jseš můj otec?“</p>

<p class="mlptext">Pan Button i sestra sebou vylekaně trhli.</p>

<p class="mlptext">„Protože jestli jo,“ pokračoval ten stařík nevrle, „tak mě
vocaď vem laskavě pryč – nebo zařiď, aby mi sem aspoň dali houpací křeslo.“</p>

<p class="mlptext"><span class="calibre12">„Pro Krista Pána – kde jste
se tu vzal, člověče? Kdo vůbec jste?“ vyrazil ze sebe pan Button horečnatě.</span></p>

<p class="mlptext">„Kdo jsem, to ti přesně nepovím,“ odpověděl stařík nevrlým, kňouravým
hlasem, „protože jsem na světě jen několik málo hodin. Ale vím bezpečně, že se
jmenuju Button.“</p>

<p class="mlptext">„Vy lžete! Jste podvodník!“</p>

<p class="mlptext">Stařec se unaveně obrátil na sestru. „Takhle se na svět vítá
novorozenec – moc pěkný…“ posteskl si zemdleně. „Proč mu neřeknete, že neví, co
mluví?“</p>

<p class="mlptext">„Mýlíte se, pane Buttone,“ odtušila sestra pochmurně. „Tohle
je opravdu vaše dítě a budete se s tím muset nějak vyrovnat. A také vás žádáme,
abyste si ho ještě dnes odvezl domů – co nejdřív prosím.“</p>

<p class="mlptext">„Domů?“ opakoval pan Button nevěřícně.</p>

<p class="mlptext">„Ano. Tady přece zůstat nemůže, jak jistě chápete. To je vyloučeno.“</p>

<p class="mlptext"><span class="calibre12">„S tím naprosto souhlasím,“
zakvílel stařík. „Tohle není místo pro mládence, který potřebuje hlavně klid. Z
toho vřeštění a jekotu by jeden ohluchl. Ani na chvíli jsem tady oka nezamhouřil.
A když jsem prosil o něco k jídlu –“ postěžoval si ublíženě, „přinesli mi láhev
mlíka!“</span></p>

<p class="mlptext"><span class="calibre12">Pan Button sklesl na židli
vedle postýlky svého syna a skryl tvář v dlaních. „Panebože,“ zabědoval v naprostém
zoufalství, „co tomu řeknou lidi? Co mám teď dělat?“</span></p>

<p class="mlptext">„Jak už jsem řekla, budete si ho muset vzít domů,“ trvala na
svém sestra, „a to hned!“</p>

<p class="mlptext">Před očima zmučeného pana Buttona vyvstal s drtivou jasností
groteskní obraz – viděl sám sebe, jak kráčí zalidněnou ulicí a za ruku vede
tohoto otřesného skřeta.</p>

<p class="mlptext">„To přece nejde!“ zakvílel. „To nemůžu!“</p>

<p class="mlptext"><span class="calibre12">Lidé ho budou zastavovat a vyptávat
se – co jim asi tak řekne? „To je můj synáček – dneska ráno se narodil.“ A až
jim to sedmdesátileté zjevení takto představí, jeho chlapeček se znovu zachumlá
do deky a pak spolu budou šlapat dál, kolem rušných obchodů, kolem bývalého
tržiště na otroky (pana Buttona na okamžik přepadly černé myšlenky a z celého
srdce zalitoval, že jeho dítě není černoch), kolem přepychových domů v rezidenční
čtvrti, kolem domova důchodců…</span></p>

<p class="mlptext">„Tak honem! Seberte se a jděte pryč,“ vyzývala je sestra.</p>

<p class="mlptext">„Poslyšte,“ prohlásil najednou staroch, „jestli si myslíte, že
půjdu domů v týhle dece, tak to se šeredně pletete!“</p>

<p class="mlptext">„Děti se u nás vždycky balí do přikrývek.“</p>

<p class="mlptext">Se zlomyslným zasupěním zvedl stařík z postýlky malou bílou
zavinovačku. „No prosím,“ zabručel, „tohle si tady pro mě připravili!“</p>

<p class="mlptext"><span class="calibre12">„Do toho u nás zavinujeme
všechny děti,“ prohlásila sestra škrobeně.</span></p>

<p class="mlptext">„Uvědomte si,“ oznámil jim stařík, „že tohle dítě nebude mít
do dvou minut na sobě vůbec nic. Ta deka totiž hrozně kouše. Mohli jste mi pod
ni aspoň dát prostěradlo.“</p>

<p class="mlptext">„Nech si to na sobě! Nech si to!“ žádal ho pan Button spěšně.
Obrátil se na sestru. „Co s ním mám dělat?“</p>

<p class="mlptext">„Zajděte do města a kupte tam synáčkovi něco na sebe.“</p>

<p class="mlptext">Starcův hlas vyprovázel pana Buttona až na chodbu. „A nějakou
hůl, tati. Asi budu potřebovat hůl.“</p>

<p class="mlptext">Pan Button za sebou při odchodu vztekle třískl dveřmi.</p>

</div>
</body>
</html>