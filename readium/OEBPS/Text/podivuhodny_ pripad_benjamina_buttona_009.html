<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Podivuhodný případ Benjamina Buttona</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection3">
<h2 class="mlpuroven2kapitola">V</h2>

<p class="mlptextbez1radku">V roce 1880 bylo Benjaminu Buttonovi dvacet let a narozeniny
oslavil tím, že začal pracovat v otcově firmě Roger Button a spol., velkoobchod
železářským zbožím. V témže roce začal rovněž „vést společenský život“ – což
konkrétně znamenalo, že ho otec začal brát na módní taneční večírky. Rogerovi Buttonovi
bylo teď už padesát a se synem si začali velmi dobře rozumět – po pravdě
řečeno, od té doby, co si Benjamin přestal barvit vlasy (pořád je měl ještě trochu
šedivé), vypadali stejně staří a leckdo je mohl pokládat za bratry.</p>

<p class="mlptext">Jednoho srpnového večera spolu nasedli v dokonalých večerních
oblecích do kočáru a odjeli kousek za Baltimore k venkovskému sídlu rodiny
Shevlinů. Na kraj se snesla přenádherná noc. Měsíc v úplňku barvil cestu
platinovým leskem a rozkvetlé květiny vrcholného léta vydechovaly do nehybného
ovzduší vůně, které připomínaly tichý, tlumený smích.</p>

<p class="mlptext"><span class="calibre12">Široké rovinaté plochy
kolem, prozářené mdlou září pšeničných lánů, jako by do krajiny vracely
předešlý den. Bylo téměř nemožné nepodlehnout čiré kráse oblohy – tedy téměř.</span></p>

<p class="mlptext">„Já si myslím, že velké perspektivy má teď obchod s galanterním
zbožím,“ ozval se do ticha Roger Button. Pro záležitosti transcendentní povahy
neměl příliš smysl – jeho estetický cit byl velmi omezený.</p>

<p class="mlptext">„Starší lidé, jako jsem já, se těžko učí novým věcem,“
poznamenal hlubokomyslně. „Zato na vás mladíky, s tou vaší vitalitou a energií,
čeká velká budoucnost.“</p>

<p class="mlptext">Daleko vpředu se jim v zorném poli rozzářila v ústrety světla
shevlinovského sídla a zanedlouho jim do uší začal stále dotěrněji doléhat
zvláštní šum, který mohl vyluzovat jak sladký nářek houslí, tak šustot
pšeničných klasů postříbřených měsícem.</p>

<p class="mlptext"><span class="calibre12">Zastavili za elegantním
kočárem s kočím na kozlíku, z něhož právě před vchodem do domu vystupovali jiní
hosté. Napřed dáma, poté postarší pán a nakonec další dáma, velmi mladá a krásná
jako sen. Benjamin sebou trhl. V jeho těle jako by začaly probíhat jakési
chemické změny, které rozkládaly a znovu skládaly jeho jednotlivé součásti.
Celý se roztřásl, tváře i čelo mu zrůžověly a v uších začalo rytmicky bušit.
Zasáhla ho první láska.</span></p>

<p class="mlptext">Ta dívka byla štíhlá a křehká, s vlasy pod prskajícími
plynovými lampami nad vchodem medově hnědými, matně stříbřenými měsíčním
svitem. Přes ramena měla přehozenou teple žlutou, zespoda černou španělskou
mantilu a zpod lemu rozevláté sukně jí vykukovaly blyštivé střevíčky.</p>

<p class="mlptext">Roger Button se naklonil k synovi a sdělil mu:</p>

<p class="mlptext">„To je slečna Hildegarda Moncriefová, dcera generála
Moncriefa.“</p>

<p class="mlptext"><span class="calibre12">Benjamin nezaujatě přikývl.
„Pěkné stvoření,“ poznamenal suše. Avšak když černošský sluha odvážel jejich
kočár stranou, dodal: „Možná bys mi ji mohl představit, tati.“</span></p>

<p class="mlptext">Později se ocitli poblíž skupiny hostů, jejichž středem byla
právě slečna Moncriefová. Vychována v duchu starých tradic vysekla před
Benjaminem půvabné pukrle. Jistě, ráda si s ním zatančí. Poděkoval a pak se
vzdálil – přesněji řečeno odpotácel.</p>

<p class="mlptext"><span class="calibre4">Doba, po kterou musel
čekat, než na něj přijde řada, se nekonečně táhla. Stál blízko u stěny sálu,
tajemná tichá postava, a vražednými pohledy probodával baltimorské mladíky,
kteří kolem Hildegardy Moncriefové kroužili s neskrývaným obdivem. Jak je
nenáviděl, otrapy, jak nesnesitelně mladí mu připadali! Jejich kudrnaté hnědé
licousy v něm budily pocity blízké žaludeční nevolnosti.</span></p>

<p class="mlptext">Když se však konečně dočkal a začal s tou dívkou kroužit po
vyleštěném parketu v rytmu posledního pařížského valčíku, jeho žárlivý vztek v něm
rázem roztál jako poprašek sněhu na slunci. Zalykal se okouzlením; měl pocit,
že jeho život teprve teď začíná.</p>

<p class="mlptext">„Vy jste sem s bratrem dorazili téměř zároveň s námi, že?“
zeptala se ho Hildegarda a upřela na něj oči, které připomínaly dvě hluboké
bleděmodré tůňky.</p>

<p class="mlptext">Benjamin zaváhal. Pokud ho pokládá za otcova bratra, neměl by
jí vysvětlit, jak se věci mají? Na mysli mu však vytanula ona nepříjemná
příhoda na Yaleu, a tak myšlenku ihned zavrhl. Dámě se přece nemá odporovat. To
by byl přímo zločin, pokazit tuhle mimořádnou příležitost groteskním příběhem o
svém původu. Možná někdy později. Takže s úsměvem jen mlčky přikývl. Toužil jí
naslouchat a byl šťastný.</p>

<p class="mlptext"><span class="calibre12">„Mně jsou muži vašeho věku
velmi sympatičtí,“ sdělila mu Hildegarda. „Ti mladí kluci jsou prostě idioti.
Jen se vychloubají, kolik šampaňského do sebe dokážou na koleji nalít a kolik
peněz prohráli v kartách. Muži jako vy dokáží ženy ocenit.“</span></p>

<p class="mlptext">Benjamin ji v té chvíli málem požádal o ruku – se značným
úsilím se mu však podařilo toto nutkání v sobě potlačit. „Vy jste v tom
správném romantickém věku,“ pokračovala. „Bude vám něco kolem padesáti. V pětadvaceti
ze sebe muži pošetile dělají kdovíjaké světáky. Ve třiceti bývají neustále
přepracovaní. Ve čtyřiceti bývají strašně upovídaní – pořád by jenom vyprávěli
nekonečné historky a kouřili přitom jeden doutník za druhým. Šedesát – to už je
moc blízko sedmdesátce. Ale padesát let – to jsou ta nejlepší léta.
Padesátileté muže já miluju.“</p>

<p class="mlptext"><span class="calibre12">I Benjaminovi teď připadala
padesátka jako velmi žádoucí věk. Zaníceně zatoužil po tom, aby mu už taky bylo
padesát.</span></p>

<p class="mlptext">„Já odjakživa říkám, že bych si mnohem radši vzala
padesátiletého chlapa, který by o mne starostlivě pečoval, než třicátníka, o něhož
bych se musela pořád starat já.“</p>

<p class="mlptext"><span class="calibre12">Zbytek večera byl pro
Benjamina zalit medově zbarveným oparem. Hildegarda mu vyhradila další dva
tance, takže stačili zjistit, že se přímo báječně shodují v názorech na všechny
současné problémy. Dohodli se, že si spolu příští neděli vyjedou kočárem a proberou
všechno mnohem důkladněji.</span></p>

<p class="mlptext"><span class="calibre12">Když se pak téměř až za
rozbřesku, kdy už začínaly bzučet první včely a blednoucí měsíc se odrážel v chladné
rose, vraceli s otcem v kočáře domů, uvědomoval si Benjamin jen velmi matně, že
otec vykládá cosi o vyhlídkách velkoobchodního podnikání v oboru železářství.</span></p>

<p class="mlptext">„… a co by si podle tebe zasloužilo naši největší pozornost,
kromě kleští a hřebíků?“ ptal se ho právě Button starší.</p>

<p class="mlptext">„Ta dívka,“ zamumlal duchem nepřítomný Benjamin zasněně.</p>

<p class="mlptext">„Kladívka? Ale o nástrojích jsem přece zrovna teď mluvil,“
podivil se Roger Button.</p>

<p class="mlptext"><span class="calibre12">Benjamin na něj upřel
zamlžené, nechápavé oči právě ve chvíli, kdy se náhle prosvětlila východní část
oblohy. V probouzejícím se stromoví pronikavě zakrákorala žluva.</span></p>

</div>
</body>
</html>